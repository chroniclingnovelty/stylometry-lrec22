In den eersten jaer der werelt opten VI dach als voerscreven staet opten XXV dach van maert heeft God gescapen Adam van den slijcke der roder aerden in den acker bi Damasche een volwassen man na Sinen beelde Ende als hi gescapen was ende stont naect voer den Here van stonden an mit opgeheven handen heeft hi God geloeft ende gedanct seggende O Heere Dine handen hebben mi ghemaect ende daerom nu voertan ghedenct mijnre dat ghi mi gemaect hebste als slijck ende heves mi ghecleet mit eenre huyt ende vlees ende heves mi te samen geset van beenre ende aderen verlene mi leven ende bermherticheit Doe nu Adam gescapen was een frisch weylick jonck man heeft hem God die Here begavet mit soe groter gracien ende genade dat hi sonder meester mer alleen uuter cracht der onsprekelicker gerechticheit volcomelicken geweten ende verstaen heeft die VII vrie consten Hi heeft oec kennisse gehadt aller cruden alre bomen alre metalen alre edelre gesteenten aller vogelen aller beesten aller visschen aller slangen ende crupende dieren ende int generael te spreken heeft hi kennisse gehadt aller creaturen Ende dat noch meer is hi hadde claerder ende volcomender verstant van der Heiliger Drievoudicheit dan ye mensche hadde Ende des gelijken van der menschwerdinge ende gheboorten Cristi Ende daerom heeft hem God geset als een keiser ende overste paeus der gansser werelt ende dat alle creaturen des hemels ende der aerden Adam bekenden als een here Ende opdat den mensche die eijgenscap ende die craft aller dinghen kundich ware so geboet God alle hemelsche ridderscap dat si alle creaturen voer ende tot Adam brengen souden dat hi enen ygelicken geslachte haer eijgen namen insette ende gave Ende Adam gaf allen dieren ende beesten vogelen ende visschen bequame namen also si nu genoemt werden Mer alle andere creaturen die onwandelber ende onberoerlic waren als bergen eylanden meren wateren bomen ende alle cruden die sijn voer hem gebrocht niet lijflick noch tegenwoerdelick mer doer die inwendige beeldinghe ende bescouwinge ende bekentnissen hoere natueren heeft hi se alle haer eijgen namen gegeven in sulcker sprake als hi hadde dat is Hebreusse oft Joessche sprake Als nu Adam een keiser ende here geset was van God over alle dingen heeft hem God genomen opten selven dach dat hi gescapen was ende brocht hem in dat paradijs dat is in den boemgert 	 	 des genoechten ende lusticheit daert alle tijt scoen weder is noch coude noch hette Ende wat daer eens leeft en mach niet sterven Die bomen staen daer altijt al even groen mit fruchten ende blader ende en verdorren niet het is daer lustelick ende genoechlick te wesen dat een verwonderen mach Ende God sette hem daerinne dat hi dat wercken soude niet van noots wegen mer om te vermaken ende te verlustigen O alre doerluchtichste eerwaerdichste hoechgeborenste ende alre heilichste keiser ende here Adam here van Goods ghenaden des paradijs ende der gansser aerden een vat vol alre wijsheit ende doechden ende vader alre menschen Als nu God der here sach dat gheen van allen levendigen dingen ende creaturen Adam ghelijck was sprack God Het en is niet goet den mensche allene te sijn laet Ons maken een hulper die hem ghelijck sij om kinderen voert te brengen Ende rechtevoert sandt God een soete slaep opter selver stede in Adam ende die Here nam een ribbe uut sijnder siden ende vervolde die mit vleis Ende van der ribbe maecte hi een wijf Ende doe Adam wacker wert brochte God dat wijf voer Adam dat hi hoer oec enen name gheven soude gelijken ander creaturen ende als Adam hoer sach sprack hi Dat been is van minen beenre ende dat vleis is van minen vleissche ende sal heten een wijf ende des wijfs name sal wesen ghenoemt Eva dat is te seggen in Duyssche een moeder aller levendigen Ende het is te gheloven dat se God ghescapen heeft also uutnemende wonderlicken scoen van lijf ende mit enen vrolicken aensicht ende mit onsprekelicker chijerheit Ende si waren beide naect ende en scaemden hem niet Ende God die Here gheboot hem dat si eten souden van allen vruchten die in den paradijse stonden uutgheseit van den vruchten des booms wetende goet ende quaet op een peine des ewigen sterflicken doots Ende opten selven dach doer ingeven des duvels soe overtraden si dat ghebot want dat serpent daer die duvel doer sprack tempteerde eerst dat wijf soe dat si overmits wijflicke lichtverdicheit daerof at ende brocht horen man oec daertoe dat hi mit hoer at Terstont werden hoer ogen op gedaen ende bekenden dat si naect waren ende maecten enen bondt van vigheblaen ende bedecten hoer scamelheden daermede want soe drade als si in den vruchte gebeten hadden van stonden an voelden si beiden den perickel ende ongehoersaemheit hoere manlicker ende vroulicker leden ende scaemden hem hoere naectheit also men dit al tesamen claerlicken bescreven vint int eerste der Bibelen Ende als si dat gebot overtreden ende gebroken hadden worden si terstont gheworpen ende ghestoten uuten paradise daer si niet dan VII uren in en waren als gemeenlick die doctoren seggen ende worden geset in dit dal der tranen des aertrijcks Ende God maecte hem cleder van peltzen daer si hoer naectheit mede bedecken mochten Ende als Methodius scrijft soe waren si noch in horen onnoselheit ende maechdelicken staet als si uuten paradise gestoten worden Dwelcke oec scrijft Sinte Hieronimus tot die maecht Eustochium sprekende Eva is maecht gheweest in den paradyse ende dat begin der bruloften heeft oerspronck genomen na den peltsen clederen Godefridus van Viterbien scrijft in sine croniken dat Adam ende Eva ende hoer nacomelingen totter diluvien toe en aten noch broot noch vleis noch visch noch en droncken geen wijn mer si aten van den vruchten der bomen ende cruden der aerden ende droncken beestenmelck oft water Ende als Gobelinus in Cosmidromio scrijft so aten si bonen voer broot ende daer om heeft se noch den name in Latijn faba a fagin Si en aten oec niet gecocte spise uuten welcken te mercken is dat si weinich of geen vier gehat en hebben noch te coken noch te backen noch oec hem te warmen ende hadden peltsen cleideren van den vellen der scapen ende woonden in die culen ende holen der aerden of si maecten hutten van telgeren ende rijsen der bomen dat si voer den anloop der wilder dieren ende beesten bewaert waren Adam in den XV jaer nadat hi gescapen was teelde hi an Eve zijnre huisvrou enen soen geheten Caym ende zijn suster Calmana ende waren de eerst van vrou ende man geboren 	 	 Ende daerna in den XXX jaer heeft hi geteelt Abel ende sijn suster Delbora Want Eva brochte altijt ter werelt tot eenre geboorte een knechtken ende een meysken als Josephus de Juessche meester scrivet in sine cronike Si leefden alle haer dagen in strenger penitencie om der sonden willen der ongehoersaemheit ende leiden een heilich leven verwachtende barmherticheit ende ghenade alsoe grootelick dat Adam begavet wert mitter gaven der prophecien ende wert een prophete Ende propheteerde van der incarnatie ende gheboerte ons Heren Jesu Christi ende van der diluvie over dat gantse aertrijck ende dat die werlt ten lesten dagen mitten viere ghereinicht sal werden ende van veel andere dingen Adam ende Eva gaven hoer kinderen neven ende nichten gheboden der rechtverdicheit hoe dat si God vresen ende ontsien souden God loven ende danken ende offerhanden geven van den eersten vruchten beide van beesten ende van andere haven Ende daer uut quam dat Cayn ende Abel offerhande deden Dese Caym vermoerde Abel sinen broeder uut hat ende nijt ende daerom wert hi van God vermaledijt Caym was out C ende XV jaer Abel C jaer ende Adam C ende XXX Ende Adam bescreide Abel sinen soen C jaer ende hadde gheloeft bi sinen wive niet meer te slapen noch te bekennen Dwelck hem God ofnam ende geboet hem die geloftenisse te breken Ende als Adam oudt was was CC jaer ende XXX soe bekende hi sine huysvrouwe ende si ghebaerde enen soen gheheten Seth Ende van dien sijn wi alle ghecomen want dat gantsse geslachte van Caym om sijnre sonden willen ende sijnre kinderen ende hoere oncuysheit verdroncken alle in die diluvie behalven Noe ende sijn kinderen Adam ende Eva hebben te samen ghehadt behalven Caym Abel ende Seth ende haer susteren noch XXX sonen Ende Methodius scrijft dat si C sonen ghehat hebben ende dat en is niet ongeloeflick want als Augustinus seit soe en sijn si van Moyses niet al bescreven dan allene die van node waren te bescriven om te volbrenghen die linie der gheboerten Cristi Adam als hi out was IX C jaer ende XXX soe wert hi cranck ende starf Ende hi wert begraven in der stadt Ebron Ende Eva als si gestorven was wert si daer oec geleit in datselve graf Aldus was Eva ouder ende leefde langer dan Adam horen man Andere scriven dat Adam begraven is geweest in den berch van Calvarien ende dat namaels sijn lichaem vervoert is geweest ende begraven in Ebron mer sijn hooft is gebleven in den berch van Calvarien Ende daerna als Sinte Ambrosius scrijft opter selver stadt is onse Here ghecruyst gheweest	   ven souden behouden souden worden Noe bestont dat scip te maken ende bouwede daerover C jaren ende binnen desen tijden gaf God den sondigen menschen dat si hem beteren souden ende penitencie deden In welcke tijt Noe dagelicxs die menschen riep tot penitentie ende beteringe mer si worden hoe langer hoe arger Doe nu die C jaer omme ghecomen waren ende die arcke bereit was doe was Noe VI C jaer out soe nam hi mit hem in die arcke vitaelge ende noottrufticheit van spise ende nam mit hem van allen dieren ende beesten der gheslachten die behouden souden werden van elx een manneken ende een wijfken Oec ghinc hi mit sine huysvrouwe mit sine III sonen ende hoer huysvrouwen dat waren VIII personen in die arcke Doe Noe mitten sinen ende allen dieren ende beesten die van God daertoe bestelt waren in der arcken waren doe begant te regenen ende regende XL dagen ende XL nachten Ende die wateren worden wassende ende voerden die arcke XV cubitus oft ellenbogen hoech boven alle gheberchten hoe hoech si oec waren Ende in deser hoechte stonden die wateren C ende L dagen boven alle aertrijck Ende daer verdranck alle dat levende was behalven Noe mitten sinen die in die arke waren Daerna begonnen die wateren te minderen ende opten selven dach als Noe in der arken ghegaen was opten selven dach ghinc hi weder dairuut als dat jaer om ghecomen was Doe Noe der overste paeus ende keiser des menschelicken gheslachtes mit sijnre huysvrouwe mit sine III sonen ende hoer huysvrouwen uuten arken gegaen waren soe heeft hi altehant een altaer gemaect ende heeft God den Here offerhande gedaen van allen dieren ende beesten ende riep God den Here an mit ghebeden lof ende sange Ende dat offer behagede God ende was Hem ontfanclick Ende God die Here ghebenedide hem ende sine kinderen mit eenre drievoudighe benedijnge als mit vermenichvoudicheit sijns gheslachts ten anderen mitter onderwerpinge aller levender creaturen ten derden mit toelatinge der vleislicker spijsen welcke spijse des vleis is verhengt ende toeghelaten om der onvruchtberheit willen der aerden diewelcke onvruchtberheit vermeert is ende groter gheworden na der diluvie dan te vorens Noe die goede man leefde na der diluvie CCC ende XL jaer ende in derselver tijt behalven die drie sonen Sem Cham ende Japhet ghewan hi noch sonen ende dochteren Ende als Phijlo een Juesch meester scrijft soe heeft Noe gesien sine kindere kints kinderen die van sinen III sonen ghecomen waren ende waren gewassen ende vermenichvoudicht in den ghetale van XXIIII M mannen behalven die wiven ende kinderen Ende doe Noe out was IX C ende L jaren starf hi ende cort daernae versameden alle die gheslachten van Noes kinderen gecomen ende coren III hoeftmannen ende vorsten die se regeeren souden ende bestonden te bouwen den groten toorne van Babilonien beducht wesende dat die werlt weder mitten water vergaen soude Also lange als Noe levede soe ontsagen ende vreesden hem die gheslachten ende hilden hem voer enen keiser ende here ende hi onderwees ende leerde hem luden te leven nader regele des gherechticheits Goods Mer soe drade als hi doot was hebben si hem op gerecht tegen God ende sijn ghevallen in groten vulen stinckenden sonden  Hier is te weten dat Noe in sijn leven sinen III sonen Sem Cham ende Japhet als een gheweldige keiser ende here der gansser werlt die in III delen ghedeelt is als Asien Affriken ende Europen gheordineert ende bestelt heeft dat een ijgelick een deel als voer zijn vaderlick erve besitten ende hebben soude van welcke III delen elc deel in veel landen ende provincien ghedeelt is Nu hebben een ijgelick van desen III sonen veel kinderen ghehadt van welcken kinderen oec grote gheslachten ghecomen zijn Soe heeft dan een ijgelick van den III sonen zijn deel erves inghenomen mit sinen   gheslachten ende hebben alsoe die gansse werlt besettet mit volck ende den landen ende provincien namen ingeset Ende nadat si vermenichvoudicht werden in veelheit des volcxs ende der personen daerna hebben si hem verstroyet in allen landen ende die begrepen ende woenachtich ghemaect Item Boven desen III sonen heeft Noe ghehadt noch enen soen ghenoemt Jonychus als Methodius scrijft ende Vincencius in Den Spiegel Historiael ende ghemeenlick alle historie scrivers Ende was sijn eerste gheboren soen als Methodius scrijft Mer Moyses en noemt hem niet in der Bibelen want daer en worden niet meer dan VIII menschen salveert in der diluvien als voer ghescreven staet Aldus had hi Noes outste soen geweest soe most hi mede in der arken gheweest hebben oft hi most verdroncken hebben gheweest Mer Jacobus Philippi van Sinte Augustinus Oerde scrijft in sijn cronike dat Noe heeft gewonnen sinen vierden soen na der diluvien ende was ghenoemt Jonichus Ende was een cloecksinnich man ende een groot astronimus ende was die eerste die die ghelegentheit ende naturen der sterren angemerct hevet Overmits sine konst bekende hi dat opcomen ende beginsel der IIII principael rijken ende oec horen onderganck ende destructie Desen gaf die vader gheen deel mit sinen broederen mer hi gaf hem grote ghiften ende gaven Ende hi toech in een lant genoemt Ethan ende gewan daer kinder bi sinen wive ende vermenichvoudichde sere ende was des selven volckes here ende bouwede daer een stadt die noemde hi na hem selven Jonicha Item Noch scriven een deel historijscrivers sommiger landen om lof ende ere hoers geslachtes uut outheden der tijden van anderen sonen die Noe ghehadt heeft Ende van denselven scriven si dat si daerof ghecomen sijn ende hebben hoer landen eerst begrepen als sijn die Beemers ende andere Item Die scriver der historien ende croniken van Zassen die climpt op in die vertellinge der selver ofcompst tot op enen soen van Noe die in der arken gheboren is gheweest ghenoemt Scrophius Item Een ander scriver der historien van den Romeinen ghenoemt Escondius die scrijft dat Noe noch een soen heeft gehadt genoemt Janus daer si of gecomen soude wesen daer die berch noch binnen Romen legghende Janiculus sinen naem of heeft Mer wat hier van dese nageboren Noes soen sij bevele ic den gheleerden want elcke nacie ende gheslachte begeert die outste haercoemst te hebben 